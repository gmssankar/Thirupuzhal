<div>
<br>தத்தத்தன தத்தத் தனதன<br>&nbsp;&nbsp;&nbsp;&nbsp;&nbsp;தத்தத்தன தத்தத் தனதன<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;தத்தத்தன தத்தத் தனதன ...... தனதான<br><br>......... பாடல் .........<br><br>முத்தைத்தரு பத்தித் திருநகை<br>&nbsp;&nbsp;&nbsp;&nbsp;&nbsp;அத்திக்கிறை சத்திச் சரவண<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;முத்திக்கொரு வித்துக் குருபர ...... எனவோதும்<br><br>முக்கட்பர மற்குச் சுருதியின்<br>&nbsp;&nbsp;&nbsp;&nbsp;&nbsp;முற்பட்டது கற்பித் திருவரும்<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;முப்பத்துமு வர்க்கத் தமரரும் ...... அடிபேணப்<br><br>பத்துத்தலை தத்தக் கணைதொடு<br>&nbsp;&nbsp;&nbsp;&nbsp;&nbsp;ஒற்றைக்கிரி மத்தைப் பொருதொரு<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;பட்டப்பகல் வட்டத் திகிரியில் ...... இரவாகப்<br><br>பத்தற்கிர தத்தைக் கடவிய<br>&nbsp;&nbsp;&nbsp;&nbsp;&nbsp;பச்சைப்புயல் மெச்சத் தகுபொருள்<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;பட்சத்தொடு ரட்சித் தருள்வதும் ...... ஒருநாளே<br><br>தித்தித்தெய ஒத்தப் பரிபுர<br>&nbsp;&nbsp;&nbsp;&nbsp;&nbsp;நிர்த்தப்பதம் வைத்துப் பயிரவி<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;திக்கொட்கந டிக்கக் கழுகொடு ...... கழுதாடத்<br><br>திக்குப்பரி அட்டப் பயிரவர்<br>&nbsp;&nbsp;&nbsp;&nbsp;&nbsp;தொக்குத்தொகு தொக்குத் தொகுதொகு<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;சித்ரப்பவு ரிக்குத் த்ரிகடக ...... எனவோதக்<br><br>கொத்துப்பறை கொட்டக் களமிசை<br>&nbsp;&nbsp;&nbsp;&nbsp;&nbsp;குக்குக்குகு குக்குக் குகுகுகு<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;குத்திப்புதை புக்குப் பிடியென ...... முதுகூகை<br><br>கொட்புற்றெழ நட்பற் றவுணரை<br>&nbsp;&nbsp;&nbsp;&nbsp;&nbsp;வெட்டிப்பலி யிட்டுக் குலகிரி<br>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;குத்துப்பட ஒத்துப் பொரவல ...... பெருமாளே.<br><br>......... சொல் விளக்கம் .........<br><br><strong>முத்தைத்தரு பத்தித் திருநகை</strong> ... வெண்முத்தை நிகர்த்த, அழகான<br>பல்வரிசையும் இளநகையும் அமைந்த<br><br><strong>அத்திக்கு இறை</strong> ... தேவயானை* தேவியின் தலைவனே,<br><br><strong>சத்திச் சரவண</strong> ... சக்திவேல் ஆயுதத்தை ஏந்தும் சரவணபவக் கடவுளே,<br><br><strong>முத்திக்கொரு வித்துக் குருபர</strong> ... மோக்ஷ வீட்டுக்கு ஒப்பற்ற ஒரு<br>விதையாக விளங்கும் ஞான குருவே,<br><br><strong>எனவோதும் முக்கட்பரமற்கு</strong> ... என்று துதிக்கும் முக்கண்ணர்<br>பரமசிவனார்க்கு<br><br><strong>சுருதியின் முற்பட்டது கற்பித்து</strong> ... வேதங்களுக்கு முதன்மையான<br>ஓம் என்னும் மந்திரத்தை உபதேசித்து,<br><br><strong>இருவரும்</strong> ... (மும்மூர்த்திகளில் எஞ்சியுள்ள) பிரம்மா, திருமால் ஆகிய<br>இருவரும்,<br><br><strong>முப்பத்துமுவர்க்கத்து அமரரும் அடிபேண</strong> ... முப்பத்து முக்கோடி<br>தேவர்களும் அடி பணிய நின்றவனே,<br><br><strong>பத்துத்தலை தத்தக் கணைதொடு</strong> ... ராவணனுடைய பத்துத்<br>தலைகளும் சிதறி விழுமாறு அம்பை விட்டு,<br><br><strong>ஒற்றைக்கிரி மத்தைப் பொருது</strong> ... ஒப்பற்ற மந்தர மலையான மத்தைக்<br>கொண்டு பாற்கடலைக் கடைந்து,<br><br><strong>ஒரு பட்டப்பகல் வட்டத் திகிரியில் இரவாக</strong> ... ஒரு பகற்<br>பொழுதை வட்டமான சக்ராயுதத்தால் இரவு ஆக்கி,<br><br><strong>பத்தற்கு இரதத்தைக் கடவிய</strong> ... நண்பனாகிய அர்ச்சுனனுக்கு,<br>தேர்ப்பாகனாக வந்து தேரினைச் செலுத்திய<br><br><strong>பச்சைப்புயல் மெச்சத் தகுபொருள்</strong> ... பசுமையான<br>நீலமேகவண்ணன் திருமால் பாராட்டும் பரம்பொருளே,<br><br><strong>பட்சத்தொடு ரட்சித் தருள்வதும் ஒருநாளே</strong> ... பரிவோடு<br>என்னைக் காத்தருளும் நாள் ஒன்றும் உண்டோ?<br><br>(இப்பாடலின் பிற்பகுதி முருகன் அசுரர்களுடன் செய்த போரினை<br>விரிவாக வருணிக்கிறது).<br><br><strong>தித்தித்தெய ஒத்தப் பரிபுர</strong> ... தித்தித்தெய என்ற தாளத்துக்கு ஒத்து,<br>சிலம்புகள் அணிந்த<br><br><strong>நிர்த்தப்பதம் வைத்துப் பயிரவி</strong> ... நாட்டியப் பாதங்களை வைத்து<br>காளிதேவி<br><br><strong>திக்கொட்க நடிக்க</strong> ... திசைகளில் எல்லாம் சுழன்று தாண்டவம்<br>செய்யவும்,<br><br><strong>கழுகொடு கழுதாட</strong> ... கழுகுகளோடு பேய்கள் சேர்ந்து ஆடவும்,<br><br><strong>திக்குப்பரி அட்டப் பயிரவர்</strong> ... எட்டுத் திக்குகளிலும் உலகங்களைத்<br>தாங்குகின்ற அஷ்ட பைரவர்கள்**<br><br><strong>சித்ரப்பவுரிக்கு</strong> ... இந்த அழகிய கூத்துக்கு ஏற்ப<br><br><strong>தொக்குத்தொகு தொக்குத் தொகுதொகு த்ரிகடக<br>எனவோத</strong> ... 'தொக்குத்தொகு தொக்குத் தொகுதொகு த்ரிகடக'<br>என்ற தாள ஓசையைக் கூறவும்,<br><br><strong>கொத்துப்பறை கொட்ட</strong> ... கூட்டமாகப் பற்பல பறை<br>வாத்தியங்களை அதே தாளத்தில் முழக்கவும்,<br><br><strong>களமிசை முதுகூகை</strong> ... போர்க்களத்தில் கிழக் கோட்டான்கள்<br><br><strong>குக்குக்குகு குக்குக் குகுகுகு குத்திப்புதை புக்குப் பிடியென<br>கொட்புற்றெழ</strong> ... 'குக்குக்குகு குக்குக் குகுகுகு' என்ற ஓசையோடு<br>'குத்திப் புதை, புகுந்து பிடி' என்றெல்லாம் குழறி வட்டமாகச்<br>சுழன்று மேலே எழவும்,<br><br><strong>நட்பற்ற அவுணரை</strong> ... சினேக எண்ணம் தவிர்த்து விரோத<br>மனப்பான்மையே கொண்ட அசுரர்களை<br><br><strong>வெட்டிப்பலியிட்டுக் குலகிரிகுத்துப்பட</strong> ... கொன்று பலி<br>கொடுத்து, அசுரர் குல மலை கிரெளஞ்சகிரி தூளாக,<br><br><strong>ஒத்துப் பொரவல பெருமாளே.</strong> ... தர்ம மார்க்கத்துக்குப் பொருந்த,<br>போர் செய்யவல்ல பெருமாளே.<br>
<br></div>
